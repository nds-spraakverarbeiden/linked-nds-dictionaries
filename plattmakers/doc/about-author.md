# Över mi -- Plattmakers

Mien Arbeidsplatz

Mien Naam is Marcus Buck. Ik bün 1982 boren un in en lütt Dörp op de
Stoder Geest (Neddersassen) in en Dree-Generatschonen-Huusholt op en
Buurnhoff opwussen. Plattdüütsch hett mi also von Geboort an in de Ohren
klungen, ok wenn mi as Kind in de achtziger Johren dat aktive Bruken von
de Spraak nich mehr automaatsch mitgeven worrn is. Dat heff ik denn dör
mien Opa mitkregen, de mi as lüttjen Pööks en Prämie utlaavt hett, wenn
ik mien Plattdüütsch so opbeter, dat ik schöön „snacken" kann. Ik heff
mi also all fief plattdüütsche Böker utlehnt, de de Schoolbibliothek
tomaals antobeden harr un heff mi mit Plattdüütsch befaat.

Sietdem is dat Intress nich mehr wedder verswunnen un de Faszination mit
de Spraak jümmer bleven. Dat hett sik dör School- un Studientiet tagen,
maal mehr, maal minner, un güng in dat Internett-Tietöller dormit
wieder, dat ik 2005 op de noch junge plattdüütsche Wikipedia aktiv worrn
bün.

Dat Engaaschmang dor hett mien Intress op en neet Stuff bröcht. Opmaal
wull ik geern wisse Saken op Plattdüütsch utdrücken, mit de ik mi vörher
nich op Platt uteneensett heff. Wenn du en Wikipedia-Artikel över dat
Naverdörp schriffst, kummt opmaal de Fraag op, wat „Gewerbegebiet" op
Platt heet. Ik heff also in't Internett un in Wöörböker nakeken un heff
mitünner kreative ne'e Wöör funnen, mitünner aver ok rore ole Wöör. Ik
wull geern en Platz hebben, üm düsse Fundwöör to sammeln. Düsse Platz
schull dorbi aver mööglichst allens afdecken un gliektiedig apen ween
för alternative Schrievwiesen un Dialekten.

Dat heff ik narms funnen. Dorüm keem 2007 toletzt de Plaan op, en egen
Woortsammlung intorichten, de ik denn bet 2009 ümsett heff. In dat Johr
güng [Plattmakers](/nds/about-project) toeerst online. Sietdem sammelt
düsse Websteed plattdüütsche Wöör un de Literaturbelege, de dor tohöört.

- [Wikipedia](https://nds.wikipedia.org/wiki/Bruker:Slomox "Autor op Wikipedia")
- [Reddit](https://www.reddit.com/user/slomox/ "Autor op Reddit")
- [Tatoeba](https://tatoeba.org/de/user/profile/slomox "Autor op Tatoeba")

© 2007--2022 Plattmakers
